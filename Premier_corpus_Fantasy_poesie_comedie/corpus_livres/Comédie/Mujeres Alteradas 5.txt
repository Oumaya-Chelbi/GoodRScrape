Τα graphic novels της έχουν μεταφραστεί και διαβαστεί σε πολλές γλώσσες και πολλοί αλλά κυρίως πολλές ανά τον κόσμο έχουν να το λένε για το κοφτερό χιούμορ της. Εγώ πάλι θέλω να σταθώ περισσότερο στην οξύνοια του πνεύματος της, στον εντοπισμό εκείνων των μικρών – συχνά ασήμαντων – καταστάσεων που κάνουν τη ζωή ν’ αξίζει και να ‘χει ενδιαφέρον. Τα σκίτσα της Μαϊτένα είναι κυνικά, ειλικρινή, κάποιες φορές αφοπλιστικά. Μιλάει για τη ζωή τη δικιά της, της μητέρας της, των φιλενάδων της, των παιδιών της. Μιλάει για τις ζωές των γυναικών γεμάτη αγάπη και τρυφερότητα αλλά και ανάγκη να μη χαριστεί στις γυναίκες που δεν δείχνουν να κατανοούν και να σέβονται τις υπόλοιπες.Η μεγάλη επιτυχία της Μαϊτένα έχει να κάνει με την επιλογή της να μιλήσει για την απλή ζωή, τα μικρά καθημερινά γεγονότα που μας κάνουν άλλοτε αντιπροσωπευτικές κι άλλοτε εντελώς μοναδικές γυναίκες. Αν θέλετε να διαβάσετε σαν νερό ένα σχεδόν φεμινιστικό κόμικ βιβλίο, σας προτείνω σίγουρα τα δικά της (βάζω στοίχημα πως και τα υπόλοιπα θα είναι εξαιρετικά). Με τις ιστορίες της Μαϊτένα ένα είναι το σίγουρο: Οι άντρες θα μάθουν πολλά παραπάνω απ’ όσα υπολογίζουν και οι γυναίκες θα νιώσουν ότι δεν είναι μόνες κι ότι όλα λίγο-πολύ βαίνουν καλώς.