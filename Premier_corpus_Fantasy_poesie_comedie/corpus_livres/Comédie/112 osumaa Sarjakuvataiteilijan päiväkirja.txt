Milla Paloniemen 112 osumaa -sarjakuvapäiväkirja vaikutti aluksi ihan kiinnostavalta, mutta kävi hyvin äkkiä puuduttavaksi teiniangstijankkaukseksi (yllätyin, kun kävi ilmi, että päähenkilö on jo 32!). Sarjakuvataiteilija tilittää varmaan melko rehellisesti omaa elämäänsä, ihastumisia ja viinanjuontia. Kun on lukenut kirjan alun, ei loppu oikein tuo mitään uutta. Tällainen keski-ikäinen naisihminen ei enää jaksa innostua itseensä käpertymisestä, känniääliöilyistä, loputtomista ihastumisista tai hyväksynnän kerjäämisestä. Ja tätä aivan loputtomasti, luulin, ettei kirja lopu ikinä.Mikä ehkä eniten tökki, oli se, että tämä kirja meni "ei mistään" "ei mihinkään". Tarinalla ei juurikaan ollut "kaarta", eikä päähenkilökään tuntunut melkein vuoden aikana kehittyvän mihinkään suuntaan. Päällimmäisenä mieleen jäi vain se piirretty angstinaama, jossa suu oli ammollaan hampaita täynnä. Sarjakuvataiteilijan arki näytti koostuvan vain pyhästä kolminaisuudesta ihastumiset - viina - angsti. Olisin kyllä kuvitellut, että taiteilijan arki olisi koostunut myös vaikka ihan työnteosta, mutta sitä ei ollut kovinkaan paljon suodattunut tähän mukaan. Jossain vaiheessa vaan kuvio ihastuminen - tekstiviestittely - kännääminen - treffeily - yhyy miksei se vastaa - ihastuminen - jne vain lakkaa kiinnostamasta.Kohderyhmä varmaan olisi paremmin teiniangstaajat, jotka saattaisivat saada jonkinsortin vertaistukea tästä.Jos tämä olisi ollut selkeästi lyhyempi, olisin ehkä jaksanut antaa enemmän tähtiä.