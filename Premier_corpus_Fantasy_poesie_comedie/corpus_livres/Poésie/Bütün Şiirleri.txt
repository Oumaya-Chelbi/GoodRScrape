2008 Şairin vefatının 50. yılı 2009 ise doğumunun 125. yıldönümüdür ve 2008 Kültür ve Turizm Bakanlığı tarafından "Yahya Kemal Yılı" ilan edilmiştir. İstanbul Fetih Cemiyeti uhdesinde faaliyetlerini sürdüren "Yahya Kemal Enstitüsü" 2008 yılı içerisinde yaptığı birçok faaliyetin içinde, "Yahya Kemal Bütün Şiirleri" isimli bu şeref kitabını neşretmiştir.Şairin, bugüne kadar ayrı ayrı yayınlanmış, "Eski Şiirin Rüzgârıyle", "Kendi Gök Kubbemiz" ve "Hayyam Rubâîlerini Türkçe Söyleyiş" kitaplarının tek bir ciltte toplandığı kitabın, albenili olmasına özen gösterilmiş. Kitabın renginin Kendi Gök Kubbemiz'e uymasının arzu edildiğini, yine kitabın takdimini yazan Prof. Dr. Kâzım Yetiş'ten öğreniyoruz. Şiir ve edebiyat seven herkesin kütüphanesinde özellikle bulunmasını tavsiye ettiğimiz bu prestij kitap, tam bir başucu kitabıdır. Kitabın önemli bir özelliği de bin adet basılması ve her kitabın ayrı bir numarasının olması.