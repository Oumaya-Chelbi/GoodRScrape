Egemen Berköz (1941) Karadeniz Ereğli doğumlu. 1959’dan başlayarak dönemin önde gelen dergilerinde şiirleri yayımlanan Berköz, ilk şiir kitabı olan Çin Askeri Ah Devran’ı 1966 yılında yayımladı. Bunu Yalnızlıklar! Yalnızlıklar! (1977) ve Bu Kitapta Sen Nerdesin? (1981) izledi. Özellikle, üçüncü kitabında yer alan “Son Üç Günün Hikâyesi” adlı düzyazı şiir; “hem korkunç bir umuda hem acılı bir öfkeye” açılan “rüzgârlı” içeriği, hüznü ve yalnızlığı imleyen vurgusuyla şairin poetikasının kilit taşı olarak nitelendi. 2016 yılında Behçet Necatigil 100. Yıl Şiir Emek Ödülü’ne, 2017 yılında ise PEN Türkiye Şiir Ödülü’ne değer görülen Berköz’ün Nobel Edebiyat Ödülü sahibi Salvatore Quasimodo’dan yaptığı çevirilerden oluşan Ve Birden Akşam, 2019 yılında Ayrıntı şiir dizisinden yayımlandı. Egemen Berköz, “Unutma!” çağrısını, kırk yıl sonra yayımladığımız yeni kitabı Yalnızlık Tanımları’nda da sürdürüyor. Doğan Hızlan’ın deyişiyle, Berköz’ün “inadına unutmamak” üzerine kurulu zamanı algılama, yaşama ve yazma tavrı, yaşamdan izdüşümler, gün dökümleri ve anımsayışlar olarak kitap bütününde izlenebiliyor. Berköz; 1968’den, bir zamanların Ereğli’sinden kalanları, artık olmayanları, Doğduğu Ev’i, Dönme Melek Hanım Teyze’yi, Gülüç Çayırı’nı konuk ediyor şiirine; lodosla poyrazla savrulup durulmuş bir ömrün hikâyesine gönderiyor bizi. Yalnızlık Tanımları, güney kokan kış günlerine, uçup giden Kasımpatı kokusuna, bırakılmışlığın o kalın çizgili hüznüne ve nice hatırlanası şeylere şiirle, şiirli bir yolculuk...