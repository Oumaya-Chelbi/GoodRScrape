ზოგი მოაზროვნე ფიქრობს, რომ ვაჟა ფშაველას შემოქმედება ეჭვს ბადებს იმისას, რომ ის პანთეისტი იყო, თუმცა მე არ მგონია, რომ სპინოზას ღმერთთან მას რაიმე კავშირი აქვს. რომ გადავხედოთ მის მთლიან შემოქმედებას, ბევრი ფიქრის გარეშეც შევამჩნევთ მის ბუნებასთან სიახლოვეს, ვაჟა ბუნებას ალაპარაკებს, ალაპარაკებს შვლის ნუკრს, იას, მთის წყაროს, ხმელ წიფელს, თუმცა მხოლოდ ეს არაა საკმარისი იმისთვის, რომ მას პანთეისტობა მივაწეროთ. თუ ამ ლოგიკას სწორად მივიჩნევთ, მაშინ გამოდის, რომ ვაჟა ფშაველამდე სულხან-საბა ორბელიანიც პანთეისტი ყოფილა და არა მარტო, არამედ ყველა ის მწერალი, რომელიც იგავ-არაკის ჟანრში მოღვაწეობდა რაც დამეთანხმებით, რომ სრული სისულელეა. მისი შვილი, ვახტანგ რაზიკაშვილი ამბობს, რომ იგი დიდ პატივს სცემდა უფალს და ცდილობდა მუდამ პატივი ეგო მისთვის. ჩემი პირადი მოსაზრებით, ვაჟასთან ბუნებისა და ღმერთის ერთ არსად აღქმა არ იგრძნობა. ვაჟასთან იგრძნობა მხოლოდ დიდი სიყვარული და პატივისცემა ბუნების მიმართ, რომ ბუნება ბუმბერაზია და განსაკუთრებულად დიდი წილი აქვს ადამიანის ცხოვრებაში, ის დაკავშირებულია ადამიანის განცდებთან და შინაგან სამყაროსთან, რადგან ძირშივე ჩვენც მისი ნაწილები ვართ. ჩვენში ამოიზრდება ბუნება და ჩვენ ამოვიზრდებით ბუნებაში, ამიტომაც არის ბუნება გაპიროვნებული, ამიტომ აქვს ბუნებას ადამიანური ენა, განცდები და ფიქრები. ჩვენ განუყოფელნი ვართ ბუნებისგან. ადამიანი ვერსად იარსებებს ისე კარგად, როგორც არსებობს ბუნებაში, ამას მოწმობს პირველყოფილ ადამიანთა ცხორების თვითკმარობა. მათ ბუნება ყველაფერს აძლევდა.ამ პოემაში ძალიან მნიშვნელოვან საკითხებზეა აქცენტები დასმული, რაც გულდაგულ საჭიროებს მიყოლას და განხილვას.პოემის დასაწყისში ვაჟა წერს: „ალუდა ქეთელაური, კაცია დავლათიანი, საფიხვნოს თავში დაჯდების, სიტყვა მაუდის გზიანი;“ ამ პასაჟიდან ჩვენ ვასკვნით რა როლი აქვს ალუდას თემში, იმ საზოგადოებაში, რომელშიც ცხოვრობს. ანუ ის სახელოვანი ვაჟკაცია და სიტყვას ვაჟკაცური ეთქმის, ბევრ ქისტს მოაჭრა მარჯვენა და ის ამითაც სახელოვანია. მუცალი და ალუდა ერთმანეთს „რჯულძაღლოთი“ მიმართავენ. ეს მიგვანიშნებს განსხვავებულ რელიგია-წარმოდგენებზე, განსხვავებულ ადათ-წესებზე. საბოლოოდ ალუდა მოკლავს მუცალის ძმას, მოაჭრის მას მარჯვენას, შემდეგ კი მოკლავს მუცალსაც. ვფიქრობ, რომ ვაჟასთვის მუცალი და ალუდა ერთ სიმაღლეზე დგანან, რადგან მუცალმა ამოიცნო ალუდა, როგორც ღირსი მისი იარაღისა, ხოლო ალუდამ ამოიცნო მუცალი, როგორც ღირსი პატივისცემისა. ალუდას პირველი გარდატეხაც აქედან იწყება, ალუდა ქეთელაურის, როგორც პიროვნების დაბადება და შემდეგ ეტაპობრივად ვითარდება. მას შეეცოდა მუცალი „ალუდას თოფი არ უნდა, ატირდა როგორც ქალიო; არ აჰყრის იარაღებსა, არ ეხარბება თვალიო.“ „კარგი გყოლია გამდელი, ღმერთმ გიდღეგრძელოს გვარიო!“ ათქმევინებს ვაჟა ალუდას.შატილი ბნელია, მას მზის ნათელი არ ჩასწვდომია. როგორ შეგვიძლია გავიგოთ ვაჟას ეს ნათქვამი? ეს მეტაფორული ნათქვამია, რაც ნიშნავს იმას რომ შატილში ჩამყაყებული რწმენა-წარმოდგენებია, და ეს რწმენა-წარმოდგენები ისეთივე მყარია, როგორც კლდე, რომელიც შატილს ცად ახურავს. შინ მომავალ ალუდას თავი არ ეწონება. როგორც ჩანს, ის უკვე ფიქრობს ამ ყველაფერზე. ვაჟა ამ ყველაფრის შემდეგ ალუდასთან ერთად აფიქრებს მკითხველსაც. რას ნიშნავს მკვლელობა, რას ნიშნავს ქავის კარი. ქავის კარი სიკვდილის სიმბოლოა, ის აღბეჭდავს მოკლული ადამიანების რაოდენობას. რას ნიშნავს, როცა სხვას სიცოცხლეს ართმევ?! ნიშნავს თუ არა იმას, რომ მისი სისხლისგან ვერასდროს გათავისუფლდები, მის სისხლში ცხოვრობ და მის სისხლშივე მოკვდები. „შენ რომ სხვა მაჰკალ, შენც მოგკვლენ, მკვლელს არ შაარჩენს გვარია.“ თითქოს ეს ყველაფერი რაღაც წრებრუნვაა, სიკვდილ-სიცოცხლის, შურისძიების, ბერძნულ სამყაროში ალუდა აუცილებლად დაისჯებოდა იმით, რომ მას მოკლავდნენ, იმისთვის, რომ ბალანსი არ დარღვეულიყო, თუმცა ბალანსის შეგრძნება ვაჟასთან თითქოს არ გვაქვს, აქ პირიქით, საბერძნეთში თუ ბალანსებს ღმერთები იცავდნენ, ამ პოემის შემთხვევაში ღმერთი არ ზრუნავს ამ ყველაფერზე, არამედ მხოლოდ ადამიანი, ერთი პირი, რომელზეც ყველაფერია მინდობილი.„��ებერი ჰკითხავს უშიშა ალუდას ამბავს ცდისასა.“ ალუდაც უყვება თუ როგორ დაეწია ქისტებს და სიცოცხლეს გამოასალმა ორივე. თუმცა მუცალს პატივისცემით მოიხსენიებს „მით ვაქებ ვაჟკაცობასა, არ იყიდება ფულადა“. ამის შემდეგ ალუდა უკვე შეცვლილია, ის უკვე ლოგიკურად მიყვება და სხვანაირად აფასებს ადამიანებს. ეს ერთგვარი პარადიგმის ცვლილებაცაა. ალუდამ შეცვალა პარადიგმა, მთლიანი აზროვნების სივრცე. ის უკვე სხვა პარადიგმით აზროვნებს. „ ჩვენ ვიტყვით, კაცნი ჩვენა ვართ, მარტო ჩვენ გვზრდიან დედანი; ჩვენა ვსცხონდებით, ურჯულოთ კუპრში მიელის ქშენანი. ამის თქმით ვწარა-მარაობთ, ღვთიშვილთ უკეთეს იციან. ყველანი მართალს ამბობენ, განა ვინაცა ჰფიციან?!“ ეს სიტყვები პავლე მოციქულს მიემართება, რასაც ის ამბობს ეპისტოლეში როამელთა მიმართ, რომ კანცი არ განირჩევიან რჯულით, არამედ მათი საქმეებით. ვაჟა ფშაველას წაკითხული ჰქონდა პავლე მოციქული და სწორედ ამ აზრის ქომაგად ამბობს ალუდა ამ სიტყვებს. ეს აზრი ძალიან მნიშვნელოვანია, აქ ნათქვამია, ის რომ სხვადასხვა რელიგიის წარმომადგენლები, სხვადასხვა ადათების მქონე ადამიანები არ განირჩევიან მათი რელიგიისა და ადათების მიხედვით. მათაც ისევე ზრდიან დედები როგორც ჩვენ,- ამბობს ალუდა. აქ ხდება ალუდა ამაღლება უფრო მაღალ პრინციპზე გადასვლა „ დაე, დააკლდეს სახელსა, მე გირჩევნივართ მრჩევლადა.“ ანუ მისთვის სახელის პრინციპზე მაღლა დადგა სხვა პრინციპი, რომელიც უფრო მნიშვნელოვანია. ალუდას, რა თქმა უნდა, ვერ გაუგეს, დააბრალეს ლაჩრობა.მინდია საკმაოდ მნიშვნელოვანი ფიგურაა ამ პოემაში, რადგან ის არის ერთადერთი ადამიანი, რომელმაც ასევე უნდა ამოიცნოს ალუდა. (ანაგნორისმოსი) ადამიანი, რომელიც ალუდას შემდეგ დარჩება და იქნება მისი აზროვნების და პარადიგმის გამგრძელებელი.პოემაში ძალიან მნიშვნელოვანია ალუდას სიზმარი. „ალუდას სულიერი მეტამორფოზის სიღრმე და არსი, ის, რომ მისი ძირი იმაშია, რაც მან მუცალთან ორთაბრძოლისას და მუცალის სიკვდილისას განიცადა, ყველაზე მკვეთრად და სრულიად ალუდას სიზმარშია გამჟღავნებული. მუცალი სიზმარში ჩნდება ჭრილობაში ჩაფენილი ბალახით, რაც კიდევ ერთხელ აგრძნობინებს ალუდას, რომ იგი მუცალისთვის სასიკვდილო ტანჯვის მიმყენებელია, მისი სიცოცხლის მომსპობია. ეს გრძნობა რომ აუტანელი სიმძიმით თრგუნავს ალუდას, ამ ხილვაშიც აშკარავდება – მუცალი მას ხელში ხანჯალს უდებს და, როგორც გაწაფული და სისხლმოწყურებული მკვლელისგან, სიკვდილს ითხოვს მისგან.სიზმარში ნანახი მუცალი არსებითად განსხვავდება ნამდვილისგან – რელობაში ,,მუცალს არ სწადის სიკვდილი”, სიცოცხლეს ებღაუჭება და მომაკვდავიც აგრძელებს ბრძოლას, სიზმარში კი იგი თვითონ ეძებს სიკვდილს, რათა სხვებს დაუტოვოს ეს სამყარო – სისხლისღვრის ასპარეზი. ალუდა არამარტო თვითონ განიცდის ზნეობრივ კათარზისს, არამედ მუცალსაც კიდევ უფრო აკეთილშობილებს, ამაღლებს. არ ღირს ისეთ სიცოცხლეზე გამწარებით მოჭიდება, ისეთ სიცოცხლესთან განშორების გამო ტანჯვა, რომლის არსიც კაცისკვლა ანუ არსებითად კაციჭამიობაა – ასეთია მუცალის სიზმრისეული მეტამორფოზის აზრი. მუცალი აქ ალუდას სიღრმისეულ, იდუმალ სათქმელს ამბობს, მისი შინაგანი სამყაროს საუკეთესო საწყისს – სინდისს განასახიერებს.ალუდას სიზმარი დაგვანახებს, რომ ამ ადამინმა თავის თავშივე, თავის არსებაშივე ტანჯვით აღმოაჩინა მცნება ,,არა კაც ჰკლა”. კაცისკვლის საზარელი ცოდვიგან ის ტანჯვით განიწმინდა და კათარზისგამოვლილი განშორდა ამ ცოდვას, თავის ძველ ცხოვრებას.“ ყველასთვის ცხადია, რომ სიზმარი ადამიანის არაცნობიერ სამყაროზე მიგვანიშნებს, იმაზე რასაც ადამიანი ვერ აცნობიერებს და არ იცის. ალუდა ქვეცნობიერადაც წინააღმდეგია მკვლელობის. ადამიანის ძვლიან ხორცს ზიზღით ჭამდა სიზმარში, რაც მიგვანიშნებს იმას, რომ არა მხოლოდ მისი ფიქრები, არამედ მთელი არსება მოიცვა ამ პარადიგმამ და ის მთლიანად დაუპირისიპირდა თემის აზროვნებას. თემი ეკითხება ალუდას რატომ არის ის გაშტერებული. გაშტრება არის შეჩერება, სიმბოლო დაფიქრებისა და განმარტოების.აღსანიშნავია შემდეგი ეპიზოდიც, როცა მინდია მუცალის ხელს მოიტანს, იმის დასტურად რომ ალუდა მართალს ამბობდა. „ - თუ ხელის მაჭრა მდომიყო, გან ვერ მოვსჭრიდი თავადა? ვერ გიქნავ კარგად, მინდიავ, საქმე მოგირთავს ავადა“ ასეთ შეფასებას აძლევს ალუდა მინდიას ქმედებას. „მტერს მოვკლავ, კიდევ არ მოვსჭრი, მარჯვენას მაგათ ჯაბრითა!“ აქ უკვე რადიკალური განხეთქილება იკვეთება, ერთის მხრივ ალუდა, მეორეს მხრივ თემი. მათ შორის „ჯაბრი“ გაჩნდა, გაჩნდა ორი სამყარო, სრულიად სხვა ხედვებითა და წარმოდგენებით. „წესი არ არის მტრის მოკვლა, თუ ხელ არ მასჭერ დანითა, ვაი, ეგეთას სამართალს, მონათლულს ცოდვა-ბრალითა.“ როგორ ხედავს თემი სამართალს? სრულიად განსხვავებულად, თემის აზროვნება უსამართლოა, არაპროგრესული, ისინი არ ფიქრობენ რომ ეს სტერეოტიპები და კლიშეები მათ იმონებს და აბრმავებს, მეტიც, ამ წესის უარყოფა მათ ღალატად მიაჩნიათ.„ეს ვინღა მოდგა ნისლივით, თითბრით ნაზიკის ხმალითა?“ ნისლი აქ იდუმალებას გამოხატავს. თითქოს იდუმალება შემოიპარა ალუდას სახით. ბოლო განხეთქილება თემსა და ალუდას შორის სწორედ ხატობაზე ხდება. როცა ის ბერდიას ეტყვის, რომ კურატს მუცალის სულს სწირავს. „კარგადაც დამიწყალობნე, გამიმეტებაც მისთვინა, როგორც უნდომლად მოკლულის თავის ლამაზის ძმისთვინა.“ როგორც ბატონი ლევან გიგინეიშვილი აღნიშნავს თავის ვიდეო ლექციაში, აქ ალუდა თითქოს მუცალის თვალებიდან უყურებს სამყაროს, ამიტომაც მოიხსენიებს მის ძმას ლამაზად. ალუდა აქაც აწყდება ადათის წინააღმდეგობას. „გაურჯულებულს არჯულებ, შენ ეგ არ შაგიხდებისა“ ეუბნება ბერდია, თუმცა ალუდა მაინც მყარად რჩება საკუთარ არზრზე, მიუხედავად იმისა, რომ ბერდია ახსენებს წარსულს. რამდენჯერ მოუკლავს ქისტი და რამდეჯერ მიუჭედებია მათი ხელები ქავის კარზე. თუმცა ეს აღარ ხდება ალუდასთვის დამაბრკოლებელი ან დამაფიქრებელი იქცევა თუ არა სწორად. მასში ორჭოფობის პროცესი დამთავრებულია, რადგან ყველაფერი სარკვეული აქვს საკუთარ თავთან.„ფერი ედება ბერდიას, ფერი სხვა-რიგის შიშისა.“ სხვა რიგის შიში, ამ შემთხვევაში უფრო კოსმიური შიშია. ალუდას გულწრფელობას მოყვა შუქის ამოხდომა შატილში. ეს მეტაფორული მზე, რომელიც გამოხატავს ნათელი სხივის შემოსვლას შატილში სწორედ ალუდას აზროვნებაა, ალუდას პარადიგმაა, რომლიდანაც მან დაიწყო სამყაროს ყურება. თემი არასდროს აღარ მიიღებს ალუდას, შესაბამისად ვეღარც ალუდა იქნება ისეთივე პატივმოსილი, როგორიც უწინ იყო. თუმცა მას ახლა გააჩნია უმაღლესი პრინციპი, რომელიც ყველაფერზე მაღლა დგას. ესაა თემის გამოღვიძების დასაწყისი.