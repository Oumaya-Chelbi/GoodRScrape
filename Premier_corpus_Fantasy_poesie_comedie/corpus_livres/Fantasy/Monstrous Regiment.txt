Sanırım bugüne kadar okuduğum en iyi Terry Pratchett kitabı.Bu sefer Ankh-Morpork'un pek kavgacı komşusu Borogravia'ya gidiyor ve komşularıyla girdikleri savaşın hikayesine, erkek kılığına girerek askere yazılmış, kardeşini arayan bir genç kızın gözünden tanık oluyoruz.Kimi yönleriyle ilginç, kimi yönleriyle ise istemeyeceğimiz kadar tanıdık, boktan bir ülke Borogravia. Ekonomisi mutlak bir çöküşün arifesinde, artık neredeyse asker olacak sağlıklı bir popülasyonu kalmamış, yöneticisi muhtemelen ölmüş, kafayı üşütmüş tanrı Nuggan'ın zorlu yasakları altında yaşamaya çalışan ve devamlı savaşan bir ülke.Geleneklerine bağlı ve muhafazakar. Kadınların en fazla sabırsız bir tahammül umabileceği, her şeyin mantıksızlık bir süreklilikte yitip gittiği ama kurallara uymayan kadınları sadece bir inç kalınlığından daha ince sopalarla dövdükleri için gurur duyan ve iç bunaltıcı bir kabullenmişliğe teslim olmuş bir ülke ve topyekün kafayı yemiş bir halkın muhteşem birleşimi. Yani, elbette "uyan anavatanın oğulları" diye başlayan milli marşında bir süre doğa övülen, ardından da nasıl da güzel savaştıklarının anlatıldığı, zor bir ülke.Ve o Borogravia, bu sefer komşusu Zlobenia ile savaşıyor."dünyanın her yerinde özgürlük aşığı halkların dostu olan Ankh-Morpork"da ekonomik sebeplerle tamamen ilgisiz bir biçimde özgürlük ve demokrasi getirmek adına bu savaşa müdahil oluyor.Üstelik Borogravia'nın dandik tanrısı da durumu hiç mi hiç kolaylaştırmıyor. Daha önceSon Kahramankitabında da gördüğümüz, Nuggan, tepesi dökük saçları, tuhaf bıyığı, kısa boyu ve piknik tüpünü andıran imajı ile açıkçasıDunmanifestin'in popüler çocuğu değil. Ve Klatch'ın Timsah Tanrısı Offler'ın hakkında "bir tanrının asla böyle bir bıyığı olmamalı" dediğini Nuggan, inananlarının ne yapması gerektiğiyle değil de ne yapmaması gerektiğiyle daha çok ilgilenen bir tanrı. Kutsal kitabını sıklıkla güncelleyen Nugan (kitabın sonunda ayrılmış olan boş sayfalarda yeni günahlar beliriyor) yapbozlar, sarımsak, çikolata, kediler, istiridyeler ve cücelerden sonra bebekler ve mavi rengi de günah ilan ettiğinden beri de kendi halkı tarafından da zorlukla tahammül edilen bir tanrı.Tatsız bir diyar burası uzun lafın kısası. Ve dünyamıza benzeyen ama benzemeyen bu fantastik diyarda savaş, cinsiyet rolleri, din, mizojini ve değişim hakkında bir kitap Canavar Alayı.Polly sorgulayan gözlerin kendisine saplandığını hissetti. Utanıyordu elbette. Ama aşikar sebepten dolayı değil. diğer sebepten utanıyordu, hayatın bazen döve döve öğrettiği küçük dersten dolayı: Dünyayı izleyen tek kişi sen değilsin. Başkaları da var; sen onları izlerken onlar da seni izliyor ve sen onlar hakkında düşünürken onlar da senin hakkında düşünüyor. Dünyada önemli olan tek kişi sen değilsin.Bu dünyanın ortasında ise Polly Perks var. Veya diğer ismiyle Oliver veya mangasındaki adıyla Ozzer veya üstlerinin deyimiyle Perks... Hem bir kargaşa hem de okyanusun ortasındaki demir bir çapa Polly. Adı gibi birçok kimliği de var ve yol boyu ince ince, küçük küçük nasıl değiştiğini, nasıl büyüdüğünü, nasıl bütün olduğunu veya nasıl parçaladığını izliyor an be an.Aslında ne savaşla, ne vatanseverlikle ilgilenen, sadece savaş sırasında kaybolmuş kardeşini bulmak isteyen bir genç kız. Ve bir gün artık saçlarını kesip, pantolonunun içine bir çorap tıkıştırıp askere yazılmaktan ve bu sanki asla bitmeyecekmiş gibi gözüken savaşın içinde kardeşini aramaktan başka çıkar yolu kalmadığını hissediyor. Çantasını topluyor ve çalıştığı hanın arka penceresinden gecenin karanlığına akıp, Borogravia ordusuna katılmak için civardaki bir diğer köyün hanının yolunu tutuveriyor.Hızlıca pantolonun içine sokulan çorapların şekillendirdiği bir dünyada buluyor kendini Polly. Önyargılarla, ayrımcılıkla, savaşla, cinsiyetçilikle dolu bir dünyada var olabilmek için, ne olduğunu bulabilmek için, kendini ve çevresini ve belki dünyayı değiştirmek için ama aslında sadece biraz aptal erkek kardeşini bulabilmek için, sadece kendisini saklamanın değil, beyniyle değil çoraplarla da düşünebilmesi gerektiğini fark ediyor büyük bir hızla.Polly'nin yoldaşları olan diğer acemiler ise tuhaf bir takım oluşturuyor. Tam bir kardeşler takımı olan grup Vampir Maladict, Troll Zımparataş, canavar alayının muharebe doktoru Igor, eşit derecede sessiz ve temkinli çocuklar olan Tonker, Shufti, Wazzer ve Lofty ve hepsinin başında ordunun adeta demirbaşı haline gelmiş Çavuş Jackrum'dan oluşuyor.Gerçekten tam bir çavuş Jackrum. Orduda sayısı bir türlü tam olarak tespit edilemeyen on yıllar harcamış ama bir şekilde terfi etmemiş, asker tanımının kirli bir tanımı adeta. Emrindeki askerlerin zarar görmemesi için her şeyi yapacak, sonuna gerçekten yolun sonuna kadar "çocuklarını" koruyacak ama aynı zamanda nasıl savaşılacağını bilen, elini kirletmekten zerre kaçınmayan, her durumda gereğini yapan bir karakter. Polly'nin başlangıç olduğu bir hikayede Jackrum adeta bir sonuç. Muazzam bir karakter.Jackrum'u General Patton'dan ödünç aldığı şu sözü en iyi tanımlıyor belki de:"Ben kitaplardan ve vatan için ölmekten falan hiç hoşlanmamışımdır ama işimin, karşımdaki şeytanın vatanı için ölmesini sağlamak olduğunu biliyorum."Bu mükemmel kadroyu da akademinin parlak çocuğu, savaş alanı tarafından lekelenmemiş, kimi yönlerden tam bir embesil, kimi yönlerden ise yenilikçi, adeta orta karar bir üniversitenin mühendislik bölümünden yeni mezun Teğmen Bluz tamamlıyor. Ardından Canavar Alayı'nın gerçekliği hem ne kadar az hem de ne kadar çok etkilediğini izliyoruz Terry'nin rehberliğinde.""Doğam gereği yalancı bir adam değilimdir Perks," dedi Bluz soğuk bir sesle."Bunu duyduğuma sevindim efendim. Savaşı kazanıyor muyuz efendim?""Hemen şu anda kes şunu Perks!" diye kükredi Jackrum."Yalnızca bir soruydu çavuş." dedi Polly paylarcasına."Kimi eski toprakların da arada kendini gösterdiği hikayede, yine çok güçlü karakterleri var Terry'nin artık alıştığımız üzere. Kan emmeye tövbe etmiş Maladict'in kahve krizleri, halüsinasyonları üzerinden işlenen Savaş travmaları, dinci bir eğitim sisteminin elinde harap edilmiş, kişilikleri param parça edilmiş kadınların hikayeleri, yavaş yavaş, göz göre göre delirerek Jeanne d'arc'a dönüşen bir kadın, düşman işgaline karşın hayatına devam etmek zorunda olanların anlatıları, aşkı için veya beklenmedik hata diye tanımladıkları hareketlerin bedelini ödemek için savrulmuş olanlarla dolu, söyleyecek çok sözü olan bir kitap bu.Cinsiyet rollerinin diğer taraftan nasıl göründüğü ise kitabın elini güçlü tuttuğu bir başka kısım. Bir taraftan sadece erkeklerin varlığını, kendilerini ortaya koymalarına izin verilen bir dünyada, duyulabilmek için kadınların nasıl bedel ödemesi gerektiğini tartışıyor aslında Terry, bir taraftan da değişimin travmalarını gösteriyor bize. Bu arada Terry'nin ölümünden sonra tüm o "Terry'nin cüceleri aslında trans insanlar mı?" içerikli homo/transfobinin havalarda uçuştuğu tüm o tartışmalarda bu kitaptan asla söz edilmemiş olması da o kadar enteresanmış ki. İnsanların istemediği konuları görmezden gelebilme kapasitesi bir kez daha şaşırttı beni tam burada belirtmek isterim ki.Canavar Alayı aynı zamanda savaş hakkında bir kitap. Bu sefer kenarından köşesinden de değil, savaşa doğrudan ortasından giren bir kitap üstelik. Kimi zaman rahatsız edicilik sınırına yaklaşan, insanın ellerini soğutan anlar da içeriyor ancak bunu savaş anlatımlarındaki alıştığımız yaklaşımlar olan korku veya iğrençlik üzerinden empati dayatarak yapmıyor. Küçük çaplı canavarlıkların nasıl da kaçınılmaz ve doğal olduğunu gösteriyor Terry bize. Ve bu -en azından benim için-, parçalanan cesetlerden bahseden bir savaş anlatısından çok daha fazla "huzursuzca kıpırdanmaya" neden oluyor.Asker olmanın nasıl bir his karmaşası olduğunu anlatıyor Terry. İnsanın paylaşmadığı, inanmadığın, hatta kimi zaman umurunda bile olmayan idealler adına nasıl ve neden hayatını feda etmeyi göze alabileceğini tartışıyor.Disk'in en güzel kitaplarından biri olsa da Canavar Alayı, rahatlıkla söyleyebilirim ki en komiği değil. Onlarca muazzam an ve kıkır kıkır gülmeme neden olan tepecik içermesine rağmen karanlık, üzücü ve bazen öfkelendirici bir kitap bu. Bu arada rahatlıkla tek başına, serilerden bağımsız olarak okunabilecek bir kitap elimizdeki.Şimdi (her zamankinden biraz uzun olmakla birlikte bu kez) referanslar ve aldığım notlardan bahsetmek istiyorum biraz:*Hikayenin geçtiği Borogravia ülkesini 40 yıllık D&D'ci olarak Ravenloft'un Barovia'sına gönderme sanmıştım ilk başta. Ancak sonradan öğrendim ki Lewis Carroll'ın gerek İngilizce'ye gerekse Fantazi hikayeciliğine eklediği kelimelerle(bkz: Vorpal, Burble, Slithy vs) pek ünlü şiiri Jabberwocky'daki"Borogoves"dan geliyormuş bu ülkenin adı. Carroll abimizin kokaini çekip çekip yazdığı manyakça şiirinde şöyle geçiyor:Twas brillig, and the slithy tovesDid gyre and gimble in the wabe;All mimsy were the borogoves,And the mome raths outgrabe.Bu arada şiiri de 2016 yılında Fatoş Atay Türkçeye çevirmiş, bakarken sinirim bozuldu, elim ayağım titredi. Ya Fatoş ya...Pişindiydi kayrak tirsukelelerDönenip delgilendiler otgelde;Mızlıydılar tarazlı gubibikler,Donguzlarsa nezgilendi.*Kitapta Düşes'in fotoğrafının öpülmesiyle birlikte bahsedilen uygulanan askere alma ritüellerinden bir diğeri Şilinin Getirilmesi, İngiliz Ordusunun uyguladığı bir gelenek aslında. Kralın (veya Kraliçenin, o an kim tahttaysa artık) Şilini diye bilinen gelenek, Birleşik Krallık askeri güçlerinin 18. 19 ve 20. yüzyıllarda uyguladığı bir kabul ritüeliydi. Kökenleri 1600lere (İngiliz İç Savaşı) uzanan geleneğe göre askere alınan kişiye hak edilmiş ödeme olarak bir şilin para verilir ve ancak bu işlemden sonra kişi asker olarak kabul görürdü. (bkz:King's Shilling)*Tatlı vampirimiz Maladict'in barda"Elbette ben asla... at sidiği içmem" (I, of course, don't drink... horse piss)demesi yine Dracula'nın o pek ünlü"I never drink... Wine."repliğine gönderme. Daha önce aynı şakayıCarpe Jugulum'da da yapan Terry belli ki seviyor Dracula. Ve Dracula sevgimi artık utanmadan itiraf edebilen (teşekkürler Ezgi) benim yüzümde de her defasında aynı tebessümü oluşturuyor bu. Şuraya da Dracula'nın sinema uyarlamalarından birnever drink wine potpurisibırakıyorum madem fırsattan istifade.*Trollerin askere alınmasına karşı Strappi'nin itirazlarına Jackrum'un "Sorma-söyleme politikamız var, biliyorsun" demesi de Clinton ile birlikte anılan don't ask don't tell (sorma söyleme) politikasına bir gönderme. Don't ask, don't tell, 90'ların başında uzun süredir yürürlükte olan homoseksüellerin Amerikan Ordusunda hizmet vermesini engelleyen kanunların tekrar incelenmesi sonrası ortaya çıkan fiili ve enteresan şekilde kanuni bir durumdu. Demokrat ve muhafazakarlar, politika değişimi üzerinde uzlaşamayınca, ordu yönetiminin askerlere cinsel yönelimlerini sormasına izin verilmeyen, ancak halen askerlerin eşcinsel veya bi-seksüel olduğunu beyan etmesi durumunda ordudan uzaklaştırıldığı bir durum oluştu. Popüler kültürde de sıkça dalga konusu olan yasa, nihayet büyük tartışmalarla da olsa 2011'de kaldırıldı.*Zımparataş'ın içtiği "Elektrikli Yergümleyen" aslında basit bir pil.*"Strappi'nin karatahtaya tepesine "NEDEN SAVAŞIYORUZ BİZ?" yazmış, sonra da kenara , alt alta "1, 2, 3" rakamlarını eklemişti"Bu göndermemiz ise Country Joe'nun ünlü şarkısı Feel Like I'M Fixing to Die Rag'a.69 Woodstock'taki pek meşhur kaydınıda bırakıyorum buraya hatta.*Yüzbaşı Bluz'ün mektubundaki "terfi sayesinde de günlüğüm 1 şilin arttı" bilgisinden hareket eden az işli bir arkadaşımız alt.fan.pratchett 'da Sterlin/Borogoravian Paritesi hesaplamış. Aşırı eğlenceli bir şey böyle insanlar olduğunu bilmek, 1 Sterlin 11.16 Borogravia Şilini ediyormuş bu arada.*Polly'nin"Topraklarımızı ele geçirmek amacıyla ülkemizi işgal etmişti efendim, ben de geçici bir şok ve huşu hücumunun zararının dokunmayacağını düşündüm."diyerek Jackrum'a rapor verirken kullandığı "Shock and Awe", Amerika'nın 2003 Irak İşgali ile birlikte kullanıma soktuğu bir askeri doktrinmiş bu arada. Ben çok daha eski olduğunu sanıyordum oysa.*Igorina'nın"Yalnızım tepeyi aştığımdan beri, Çayırda ve vadide yürürken..."diye mırıldandığı şarkı,The Girl I Left Behind Meadlı İngiliz Ordusu tarafından sık kullanılan bir folk şarkısı. Kırmızı urbalı yaylalar bir nevir.*Hikayenin sonlarına doğru karşılaştığımız Lord Rust'ın ne menem bir insan olduğunu ve alayındakilerin neler yaşadığınıJingo'da çok iyi görmüştük bu arada.*DeSoze'e(bkz:Gerçek) "Karikatüristimiz Fizz özel baskı için bunu çizdi" derken Terry'nin referans verdiği karikatürcü aslında Phiz lakaplı Hablot Knight Browne. Phiz 1800lerin sonunda özellikle Dickens karikatürleriyle tanınmış bir çizer (bkz:Hablot Knight Browne)*DeSoze'un Borogravia birlikleri tarafından durdurulduğunda söylediği "Civis Morporkias sum, efendim. Ben bir Ankh-Morpork vatandaşıyım." Roma'dan alınma bir tabir. Tıpkı 2000 yıl önce dünyanın birçok köşesinde Civis Romanus sum diyen roma vatandaşlarının güvenlik içinde seyahat edebilmesi gibi, Ankh-Morpork da tartışmasız dominantlığıyla kendi vatandaşlarına bu güveni verebiliyor.Aslında bu söz Roma'da basit bir güvenlik önleminden fazlasını ifade etmişti tarih boyunca. Evet elbette özünde bir şiddet sözü yatıyordu. Roma'nın vatandaşlarına dokunmak demek Roma'nın korkunç gazabını üzerine çekmek demekti aynı zamanda. Ki dönemin adalet anlayışına göre suçun pek de bireysel olmadığını, suçlunun selam vermiş olduğu her canlının enlemesine kesilip de kazıklarda sergilenmesi gibi kimi tatlılıkların vaka-ı adiyeden sayıldığını da unutmamak gerekiyor.Ancak kökenleri ne olursa olsun Civis, sadece erkeklerin sahip olabildiği (kadınlar vatandaş olarak görülmediği için) kimi Romalılık haklarının(civis Romanus-Roma Vatandaşı) yanı sıra, sum kişilik ekiyle de o kişiyi de yücelten ve statü sağlayan bir söz olarak kullanılmıştı.Hatta Aziz Paulus yahudiler tarafından şikayet edilip zincire vurduğunda bunu söylemiş ve özgür olmuş, daha sonra hristiyanlığa aktarılan Roma geleneklerinden de biri olmuş, adeta bir medenileşme, Evropalılık bilinci, merkeziyetçilik gibi anlamların odağı haline gelmişti.Elbette özellikle sanayi devrimi sonrası yaşanan süreç sonrası artık Civis sumculuktan pek söz edemesek de, bugün "I am an American"a dönüşüp dönüşmemiş olduğu da başka bir yazı içinde tartışılmak üzere kalsın burada.*Bluz'ün Resim gönderebilen klakların çalışma mantığını çözdükten sonra bir sıkıştırma algoritması kullanmayı düşünüp düşünmediğini sorması gerçekten muazzam. Önerdiği kodlama tekniği de hali hazırda resim sıkıştırmasında sıkça kullanılan RLE (bkz:Run-length encoding)*Bu arada Maladict'in kahve krizlerini dindirmek için kullandığı metotlardan biri de yine tarihsel bir olaya dayanıyor. Amerikan İç Savaşı sırasında Birleşik Devletler ablukası sayesinde Konfederasyon askerleri için kahve neredeyse temin edilmesi imkansız bir hale geldiğinde denedikleri şeylerden biri de meşe palamuduymuş.*N*ran tarafından, kendisi mental yetenekler açısından dezavantajlı bir insan olduğu için Kaldırım Çiçekleri olarak çevrilen genelevin orijinal adı "The Solid Doves" ve 19. yy'da fahişeler için sıklıkla kullanılan soiled doves (kirli güvercin) teriminden geliyor. N*ran, Fahişeyi görür görmez yapıştırmış kaldırımı ama Soiled dove aynı zamanda tarihi bir savunmanın da adı. 1899'da Oklahoma'da bir fahişe olan Minnie Stacey adına avukat Temple Lea Houston tarafından yapılmış olan savunmanın tam metinini sadece kitap formatında bulabildim ama savunmaşöyle başlıyor.*Vimes'ın kendini tanıtırken "Özel elçi, Büyükelçi gibi bir şey ama altın paketli küçük çikolatalar olmadan." derken bahsettiği çikolatalar pek ünlü Ferrero Rocher çikolataları.Göndermenin kaynağı olan reklam da şuradan görülebilirki gece vakti fena halde canımın altın paketli top top çikolata çekmesine neden oldu...Sonu itibariyle de gri bir kitap bu aslında. Çok da spoiler vermeye niyetim yok ama tüm bunların sonunda değişimin mümkün olduğunu ama gerçekten bunun için çok fazla şey gerektiğini söylüyor bir bakıma. Terry'nin de dediği gibi bu bir peri diyarı kalesi değil ve burada geçen hikayeler de sonsuza kadar mutlu yaşadılar diye bitmiyor. Hem hayal kırıklığına uğruyor hem de umutlanıyorsunuz enteresan şekilde aynı anda. Yani bu yönüyle de tanıdık geliyor.Son söz olarak; Kademe kademe açılan, her parçasında da yeni yerlere uzanan, harika bir kitaptı Canavar Alayı. Beni en çok etkileyen, en sevdiğim Disk kitaplarından biri oldu ve üzerinde yazabilecek kadar sindirmem biraz vakit aldı. Ama Tereddütsüz tavsiye ediyorum ve değişim için pantolon içine çorap tıkılması gerekmeyen bir dünyada (veya adına) Terry dedemin hayal gücüne bir kez daha şapka çıkarıyorum."Bir savaşı durdurmak, başlatmaktan çok daha zordur. Başlatmak için "Hücum!" diye bağırmamız yeterliyken durdurmak istediğinizde herkesin meşgul oluverdiğini görürsünüz."